---
layout: post
title:  "Nowe IE"
author: Comandeer
date: 2020-08-27T22:47:00+0200
categories: refleksje standardy-sieciowe
comments: true
permalink: /nowe-ie.html
---

Od pewnego czasu krąży w środowisku webdevowym opinia, że jedna z przeglądarek zasługuje na miano "nowego IE". Cóż, osobiście wydaje mi się, że na takie miano zasługują wszystkie trzy główne przeglądarki – każda z innego powodu.

## Safari – klasyczne nowe IE

Safari to chyba najprostszy przypadek do omówienia, bo łatka "nowego IE" [przylgnęła do niego już dawno temu](https://nolanlawson.com/2015/06/30/safari-is-the-new-ie/). Nie da się ukryć, że Safari zdaje się mocno odstawać od reszty stawki, zarówno od Chrome'a, jak i Firefoksa. Sam rozwój WebKita również jest mocno owiany tajemnicą, bo [oficjalny bug tracker](https://bugs.webkit.org/) projektu wydaje się mocno zakurzony, a [cała ciekawa praca toczy się za zamkniętymi drzwiami](https://bugs.webkit.org/show_bug.cgi?id=215375#c1). I wspominają o tym [sami developerzy WebKita](https://twitter.com/brrian/status/1282777933501718528). To, w jakim stanie jest obecnie [wsparcie dla PWA na iOS-ie](https://firt.dev/notes/ios-14b/), jest tylko wisienką na torcie zapóźnienia Safari względem pozostałych graczy w stawce. Dlatego też Safari wydaje się przypominać stare, dobre IE6 w czasach swojej powolnej śmierci: wciąż się liczące, wciąż o nim się szepce po kątach, ale [innowacje dzieją się już gdzie indziej](https://twitter.com/firt/status/1277601324557893632) i IE8 tego nie zmieni.

## Chrome – IE-hegemon

Jeśli Safari to późne IE6, tak Chrome obecnie jest IE6 w dniach swej największej chwały. [Projekt Fugu](https://www.chromium.org/teams/web-capabilities-fugu) dostarcza nieustannie mnóstwa standardów sieciowych (czy też raczej – specyfikacji, które mają zostać przepchnięte jako standardy), które lądują ostatecznie wyłącznie w Chrome. To sprawia, że Chrome odjeżdża konkurencji, ale równocześnie – zaczyna coraz bardziej poszerzać swoje portfolio standardowych-ale-tak-naprawdę-niestandardowych ficzerów. Które przy tym często przypadają do gustu webdeveloperom (jak choćby [API pozwalające na pracę z soocketami TCP/UDP](https://discourse.wicg.io/t/filling-the-remaining-gap-between-websocket-webrtc-and-webtranspor/4366)), co tylko jeszcze bardziej pogłębia przepaść między przeglądarkami i de facto umacnia [hegemonię Chrome'a](https://gs.statcounter.com/browser-market-share#monthly-201907-202007). Jeśli nic się nie zmieni, wydaje się, że dominacja Chrome'a (ale także innych przeglądarek, opartych o jego silnik Blink) będzie trwała przez następne lata. W przypadku IE6 przesądziła w końcu stagnacja w rozwoju przeglądarki – ale to w przypadku Chrome'a raczej nam nie grozi. Grozić nam może za to powrót [znaczków "Najlepiej oglądać w…"](https://www.technologizer.com/2010/09/16/the-unwelcome-return-of-best-viewed-with-internet-explorer/).

## Firefox – schyłkowe IE

No i jest w końcu Firefox, który najbardziej przypomina IE11. "W porównaniu do IE6, to wręcz komplement!" – zakrzyknie Co Bardziej Rozgarnięty Czytelnik. Tak, to prawda… ale nie zapominajmy, że IE11 to też IE, które w końcu [zatrzasnęło wieko na własnej trumnie](https://techcommunity.microsoft.com/t5/microsoft-365-blog/microsoft-365-apps-say-farewell-to-internet-explorer-11-and/ba-p/1591666). Nie ukrywajmy, w Mozilli się dobrze nie dzieje, czego dowodem są [ostatnie zwolnienia](https://blog.mozilla.org/blog/2020/08/11/changing-world-changing-mozilla/). Co prawda niby zespół od przeglądarki został ["minimalnie nimi dotknięty"](https://twitter.com/annevk/status/1295259433774309377), to równocześnie [zwolniono choćby Davida Barona](https://twitter.com/innovimax/status/1295285950185119745) (który był m.in. [członkiem Steering Group WHATWG](https://github.com/whatwg/sg/pull/142)) czy [Davida Walsha](https://twitter.com/davidwalshblog/status/1293221741750353922). To, oraz fakt, że [sporo inicjatyw zostało zamrożonych](https://hacks.mozilla.org/2020/08/an-update-on-mdn-web-docs/), każe się zastanawiać, ile jeszcze Firefox się utrzyma na powierzchni. Bo jego udział w rynku – jeśli wierzyć wcześniej zalinkowanym statystykom – niebezpiecznie zbliża się do poziomu IE11, który wegetował tak przez kilka lat, by ostatecznie umrzeć w samotności.

## Otwarta Sieć – co dalej?

Wydaje się, że Mozilla i Apple chcą jak najdłużej utrzymać obecny status quo i nie inwestować zanadto w platformę sieciową. Skupiają się raczej na rozwoju samych przeglądarek i implementowaniu w nich nowych mechanizmów związanych z prywatnością i bezpieczeństwem. Google z kolei inwestuje przede wszystkim w rozwój Sieci jako platformy – stąd cały projekt Fugu. Niestety, wizje trzech członków WHATWG są ze sobą mocno niekompatybilne, co prowadzi do tarć. Można wręcz dostrzec [swego rodzaju wrogość](https://twitter.com/marcosc/status/1295878194126393346) wobec inicjatyw Google'a. Często [wskazuje się na korporacyjne zyski](https://twitter.com/othermaciej/status/1298343633851047937), jakie przyniesie Google'owi przepchnięcie kolejnego standardu, przemilczając przy tym [zyski, jakie może to przynieść całej platformie sieciowej](https://blog.comandeer.pl/siec-bez-internetu.html). Apple i Mozilla [mówią "nie" większości propozycji Google'a](https://mozilla.github.io/standards-positions/) – nawet pomimo [dość sporego ich poparcia ze strony społeczności webdevowej](https://github.com/mozilla/standards-positions/issues/58). A co najgorsze – nie oferują nic w zamian, zasłaniając się [hasłem-wytrychem: prywatnością](https://twitter.com/firt/status/1281292132716863491). Nie ma kontrpropozycji, próby wprowadzenia lepszych mechanizmów prywatności do rzeczy proponowanych przez Google. Wydaje się wręcz, że nie ma dyskusji. Propozycja zgłoszona przez Google utyka w martwym punkcie z powodu odrzucenia przez resztę – [nawet, jeśli jest to propozycja jak najbardziej potrzebna](https://github.com/WICG/import-maps/issues/212#issuecomment-594462929).

To mocno niepokojące zjawisko, ponieważ ficzery, o których mówimy, _i tak już są w Chrome_. A jeśli Google zauważy, że cokolwiek nie zgłosi, to trafi na ścianę, to… po prostu przestanie zgłaszać. Firefox ledwo dycha, Safari nie jest w stanie zyskać o wiele więcej, niż obecnie posiada, a niemal cała reszta rynku (Edge, Opera, Vivaldi, Brave…) tylko zyska na agresywnym rozwoju Blinka. Po co zatem Google miałoby bawić się w proces otwartych standardów, skoro reszta nie jest zainteresowana rozwojem Sieci jako platformy? A z kolei jej [stagnacja może doprowadzić do utraty znaczenia przez Sieć](https://infrequently.org/2020/06/platform-adjacency-theory/). Nieustanne podrzucanie nowych propozycji przez Google, nawet jeśli są nieudane, pozwala na nieustanne eksperymentowanie i przesuwanie granic Sieci – dzięki czemu, nawet jeśli jest to skutek uboczny, Sieć się nieustannie rozwija. Jasne, jest to w interesie Google jako korporacji, ale – jest też w interesie Sieci jako takiej. Dlatego byłoby dobrze, gdyby Apple i Mozilla, zamiast mówić "nie", usiadły do rozmów z Google i zaczęły wraz z nim pracować nad tym, by nowe standardy przesuwały granice Sieci, a równocześnie – były w zgodzie z najlepszymi praktykami dotyczącymi prywatności i bezpieczeństwa. Tak, wymaga to kompromisów i ustępstw z obydwu stron, ale jest wykonalne – czego najlepszym przykładem mogą być Web Components. To, co z nich powstało, nie jest idealne, ale jest wspólnym przedsięwzięciem, na bazie którego teraz rozwija się sporą część platformy sieciowej. Nic nie stoi na przeszkodzie, by taki sam konsensus zapadł w sprawie Web Bundles, Web Bluetooth czy innych rzeczy z projektu Fugu.

Bo jak na razie Mozilla i Apple usilnie pracują na rzecz całkowitego monopolu Google'a i de facto jednosilnikowej Sieci. A wtedy nowe WHATWG nie powstanie, bo nie ma go już kto założyć. I w sumie: po co miałoby powstać, skoro ani Apple, ani Mozilla nie mają za bardzo ochoty inwestować w platformę sieciową…?

