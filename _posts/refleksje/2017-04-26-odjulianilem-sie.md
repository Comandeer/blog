---
layout: post
title:  "Odjulianiłem się…"
author: Comandeer
date:   2017-04-26 17:30:00 +0200
categories: refleksje daj-sie-poznac-2017
comments: true
permalink: /odjulianilem-sie.html
redirect_from:
    - /refleksje/daj-sie-poznac-2017/2017/04/26/odjulianilem-sie.html
---

Dzisiaj nadszedł ten dzień, w którym uświadomiłem sobie, że niemal całkowicie _się odjulianiłem_. W tym miejscu jestem Ci winny, Drogi Czytelniku, kilka słów wyjaśnienia. Zacznijmy od niezbędnego kontekstu kulturowego:

<iframe width="560" height="315" src="https://www.youtube-nocookie.com/embed/-nOkR7HjyO4?rel=0" frameborder="0" allowfullscreen></iframe>

Skoro już mamy to za sobą, pozwól, że zacytuję Ci oficjalną definicję odjulianienia z mojego osobistego <i>Słownika wyrazów, które wymyśliłem, gdy zbyt długo myślałem lub miałem gorączkę</i>:

>   <b>odjulianienie</b> – stan, w którym, mimo bezrefleksyjnego, szybkiego wykonywania danej czynności, dociera do nas, że jest ona bez sensu

Ten przedziwny stan dosięgnął mnie ostatnio i wzmożony dodatkowo został przez [niezwykle refleksyjny wpis mojego kolegi po fachu](http://ferrante.pl/life/publicystyka/to-co-wazne/). Doszedłem do wniosku, iż, faktycznie, moje działania wydają się nie mieć sensu.

Dzień w dzień to samo. W pracy – kolejny bugfix dla [skomplikowanego edytora tekstu](https://github.com/ckeditor/ckeditor-dev). Gdy praca się kończy, siadam do [swoich prywatnych projektów](https://github.com/Comandeer?tab=repositories) (ostatnio męczę [ComSemRela](https://github.com/ComSemRel)… z dość [oczywistych powodów](https://blog.comandeer.pl/daj-sie-poznac-2017/2017/03/01/no-to-zaczynamy.html)). Gdy już kodzenie mi nie idzie tak bardzo, jak zawsze, przesiadam się na [forum](http://www.forumweb.pl/) ([fora](https://forum.pasja-informatyki.pl/)?) i [grupy dyskusyjne na FB](https://www.facebook.com/groups/742940452405327/). I tam zaczyna się moje _prawdziwe_ życie – znów staję się Comandeerem. Tym marudą z takim śmiesznym, niebieskiem avatarem. Tym _botem_, co to zawsze odpisuje w pięć sekund i wie więcej niż Google. I wszystko byłoby w jak najlepszym porządku, gdybym nie czuł, jak bardzo jest to wszystko _odjulianione_.

Gdy zostałem redaktorem WebKrytyka ([mój pierwszy wpis](http://www.webkrytyk.pl/2012/02/12/psz-praca-gov-pl/) jest z lutego 2012 roku – toż to już ponad 5 lat…), miałem poczucie wspaniałej, wiekopomnej misji. Samotny rycerz, który musi zmierzyć się z siedmiogłowym smokiem polskiej Sieci i pokonać jednym ruchem swej ręki demona niesemantyczności i niedostępności. Od tego dnia minęło już 5 długich lat, a ja wciąż jestem w swej misji tam, gdzie byłem: nigdzie. Odjulianienie coraz silniej zagląda mi w oczy, drwi jawnie ze mnie.

Przez te 5 lat nie udało się nawet [polepszyć opisów obrazków](https://www.w3.org/TR/html5/embedded-content-0.html#alt), nie mówiąc już o podniesieniu świadomości webdeveloperów w kwestii dostępności i semantyki. Jakość materiałów szkoleniowych, jakie powstają, [zdaje się spadać](https://blog.comandeer.pl/refleksje/daj-sie-poznac-2017/2017/04/14/mam-nierowno-pod-sufitem.html) zamiast polepszać. [Strony są coraz mniej dostępne](http://informaton.pl/artykuly/dostepnosc-teraz-i-6-lat-temu/) i trend ten posuwa się w zastraszającym tempie. [Złota era Angulara](http://www.webkrytyk.pl/2014/12/12/moja-prawda-o-angular-js/), a obecnie Reacta, [zabija nieubłaganie standardy sieciowe](https://blog.comandeer.pl/html-css/javascript/daj-sie-poznac-2017/2017/04/02/web-components-koszmar-minionego-lata.html) – zresztą [niektóre były zawsze martwe](http://webroad.pl/inne/3035-web-of-intents-czego-brakuje-dzisiejszej-sieci). Zamiast HTML-a piszemy w [składni, którą nasi mądrzejsi przodkowie dawno odrzucili](https://developer.mozilla.org/en-US/docs/Archive/Web/E4X), udajemy, że [CSS nie istnieje](https://speakerdeck.com/vjeux/react-css-in-js), a JS stał się taką świętością, że [jego najzajadlejsi przeciwnicy nazywają to psychozą](https://hackernoon.com/the-javascript-phenomenon-is-a-mass-psychosis-57adebb09359). Webdev w roku 2017 się po prostu odjulianił – a przynajmniej nie ma już w nim miejsca dla idealistów i innych odszczepieńców mnie podobnych.

Ferrante mylił się w jednym. W tym, że oddzielił webdev od ważnych spraw. Dla mnie jest to ważna sprawa… A może _była_. To wszystko się odjulianiło, a ja razem z tym.

Tęsknie za [starymi, dobrymi czasami](http://www.forumweb.pl/tematy-ogolne/polski-swiat-webdevelopingu,86246). Wtedy Sieć nie była po prostu biznesem.
