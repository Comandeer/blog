---
layout: post
title:  "No to zaczynamy!"
author: Comandeer
date:   2017-03-01 22:10:18 +0100
categories: daj-sie-poznac-2017
comments: true
permalink: /no-to-zaczynamy.html
redirect_from:
    - /daj-sie-poznac-2017/2017/03/01/no-to-zaczynamy.html
---

Dzisiaj 1 marca 2017, zatem czas powoli przysiąść nad projektem, który nieopatrznie zgłosiłem do [konkursu Daj Się Poznać 2017](http://devstyle.pl/daj-sie-poznac/). Znając mój legendarny zapał i wytrwałość w tworzeniu moich programistycznych projektów (spoiler: umarły wszystkie), podziwiam swoją niezwykłą naiwność, że tym razem będzie inaczej i sprostam morderczym wymaganiom konkursu (2 posty tygodniowo na blogu?!!). Niemniej skoro już się zgłosiłem, wypada wytrwać przynajmniej 1. tydzień, prawda?

## Mój skromny projekt

Bardzo długo myślałem o tym, co tak naprawdę chcę wskrzesić ze swoich projektów. Zacząłem ich tak dużo, że aż wstyd, bo uśmierciłem wszystkie… Wypada zatem wspomnieć, nad czym kiedyś pracowałem (a tak, pochwalę się):

-   [Framework frontendowy Talib](https://github.com/TalibTeam/TalibCore) – nazwa jest zlepkiem słów That Awesome Library i w sumie powinna być zapisywana inaczej, ale *who cares*. Talib miał być mocną odpowiedzią na Bootstrapa, ale nie wyszło. A szkoda, bo to miał być [bombowy projekt](https://www.myinstants.com/media/sounds/badumtss.swf.mp3).
-   [Auditr](https://github.com/Auditr) – czyli automatyczny audytor stron WWW. Miało to być "modułowe Kwality.polip.com". Nawet ogłosiłem premierę na WebKrytyku, ale projekt wziął i umarł. Obecnie myślę o przepisaniu go (haha) na node.js i [framework hapi](https://hapijs.com/).
-   [dGUIJS](https://github.com/dGUIJS) z kolei miał być odpowiedzią na [Polymera i jego psucie Web Components](http://tutorials.comandeer.pl/polymer.html). I po tych słowach opuścmy na ten temat kurtynę milczenia…
-   [redneb](https://github.com/rednebjs) – mój framework do testowania, inspirowany [Benderem](https://github.com/benderjs). Projekt umarł zanim się narodził.
-   [BEMQuery](https://github.com/BEMQuery) – projekt w najbardziej zaawansowanym stadium rozwoju, yay! Tylko i wyłącznie dlatego, że… [napisałem na jego temat książkę](http://helion.pl/ksiazki/javascript-programowanie-zaawansowane-tomasz-comandeer-jakut,jascpz.htm) (ależ odrażająca autopromocja!). A potem jakoś umarło, chociaż to jedyny projekt, w którym coś skrobię od czasu do czasu.
-   [MathHTML](https://github.com/MathHTML) – tak, miałem zamiar, wraz ze znajomym, przepisać MathML na HTML. Brzmi tak porywająco, że żaden z nas nie dał rady.
-   Epyx – projekt-legenda. Miał być mega-hiper komunikator, wyszło… nic.

Jak widać, wybór projektu do konkursu nie był sprawą prostą w moim przypadku i sprowadzał się do stwierdzenia, którego trupa warto reanimować. Dlatego… stworzyłem nowego: [ComSemRel](https://github.com/ComSemRel)! To małe cudo ma być z kolei moim podejściem do automatyzacji procesu publikowania nowych wersji oprogramowania i jest inspirowane [semantic-release](https://github.com/semantic-release/semantic-release) (stąd nazwa: ComSemRel to zlepek Comandeer's Semantic Release). O szczegółach technicznych napiszę w kolejnym poście (jakoś te 2 posty tygodniowo trza zrobić, poza tym na razie sam nic nie wiem o szczegółach technicznych).

Czemu wybrałem taki w sumie średnio porywający projekt, podczas gdy chyba każdy z wyżej wymienionych (nawet MathHTML) brzmi ciekawiej? Odpowiedź jest prosta: kiedyś to muszę napisać, a bez sensownej motywacji na pewno mi się nie uda. A co motywuje bardziej niż wstyd przed ludźmi, prawda? No i przede wszystkim ComSemRela mam zamiar użyć w każdym z w/w projektów, gdy już do nich powrócę (haha).

Zatem: ComSemRel – FTW!
