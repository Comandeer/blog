---
layout: post
title:  "Dzień Niebieskiej Czapki"
author: Comandeer
date: 2020-11-30T22:42:00+0100
categories: na-luzie standardy-sieciowe
comments: true
permalink: /dzien-niebieskiej-czapki.html
---

Dzisiaj 30 listopada – a więc Dzień Niebieskiej Czapki (ang. <i lang="en">Blue Beanie Day</i>). Wszystkiego najlepszego dla wszystkich webdeveloperów! 🎉

## Niebieska czapka?

Dawno, dawno temu, gdy świat wciąż był spustoszony po wieloletniej wojnie Netscape'a z Internet Explorerem, przeglądarka od MS miała monopol. To były czasy, w których otwarte standardy sieciowe dopiero raczkowały, a ich pozycja była o wiele słabsza niż obecnie – bo i tak była tylko jedna, licząca się przeglądarka. Opera (wówczas wciąż na Presto) i Firefox dopiero raczkowały, Google Chrome nie było jeszcze nawet w planach.

Za to byli ludzie, którzy uparcie ewangelizowali i przekonywali, że otwarte standardy sieciowe mają sens. U nas był [Osiołki](https://web.archive.org/web/20040723022427/http://osiolki.net/), za granicą – choćby [WaSP](https://www.webstandards.org/). Wielu z tych ludzi zapisało się złotymi zgłoskami w annałach webdevelopmentu. Jednym z takich ludzi jest [Jeffrey Zeldman](http://www.zeldman.com/about/), którego książka, <cite>Designing with Web Standards</cite> (po polsku wydana jako [<cite>Projektowanie serwisów WWW. Standardy sieciowe</cite>](https://helion.pl/ksiazki/projektowanie-serwisow-www-standardy-sieciowe-jeffrey-zeldman,pswsta.htm)) stała się kamieniem milowym w przejściu od niesemantycznej tagzupy do semantycznej Sieci. Jest on również twórcą [<cite>A List Apart</cite>](https://alistapart.com/) – bodaj, tuż obok [<cite>Smashing Magazine</cite>](https://www.smashingmagazine.com/), najpoczytniejszego magazynu online dla webdeveloperów.

Jest też w końcu człowiekiem, który… nosi niebieską czapkę. Takie też jego zdjęcie znalazło się na okładce jego książki i [dało początek temu – bądź co bądź – ważnemu świętu](http://www.zeldman.com/2007/11/19/blue-beanie-day/).

