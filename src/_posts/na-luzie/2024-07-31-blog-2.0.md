---
layout: post
title: "Blog 2.0"
description: "Dostępna jest już nowa, odświeżona wersja bloga!"
author: Comandeer
date: 2024-07-31T22:10:00+0200
tags:
    - na-luzie
comments: true
permalink: /blog-2.0.html
---

Oto i ona – nowa, odświeżona wersja mojego bloga! Miało być bardzo minimalistycznie i myślę, że to osiągnąłem. Co więcej, pojawiła się możliwość wyboru motywu (jasny, ciemny, automatyczny)!<!--more-->

## Trochę szczegółów technicznych

Poprzednia wersja bloga stała na [Jekyllu](https://jekyllrb.com/). Głównie dlatego, że korzystałem z [GitHub Pages](https://pages.github.com/) (GHP), z którymi Jekyll jest domyślnie zintegrowany. Niemniej nie da się ukryć, że Jekyll już trochę trąci myszką, a same GHP ograniczają możliwości jego rozszerzania dodatkowymi gemami. Więc postanowiłem, że nowa wersja bloga będzie stała na czymś nowszym, JS-owym, co przy okazji da mi większą możliwość dostosowania całości pod wymagania mojego bloga.

Wybór tak naprawdę sprowadził się do dwóch narzędzi: [Astro](https://astro.build/) i [Eleventy](https://www.11ty.dev/) (11ty). Ostatecznie wygrało to drugie. Nie bez znaczenia był tutaj fakt, że [jeden z moich poprzednich projektów](https://gwd.comandeer.pl/) oparłem właśnie na 11ty. Oczywiście – z racji tego, że to ekosystem JS-a – nie mogło być idealnie. 11ty jest obecnie na rozdrożu: obecna wersja 2.0 wciąż stoi na CJS, podczas gdy nadchodząca wersja 3.0 – już na ESM. Co oznacza, że prawdopodobnie wkrótce czeka mnie kolejny spory refactor bloga…

Jednym z dziwniejszych wyzwań były… _ślimaki_. W sensie <i lang="en">slugs</i>, czyli automatycznie generowane identyfikatory poszczególnych nagłówków. Dzięki nim można linkować bezpośrednio do konkretnych sekcji postów. Chciałem, żeby sposób generowania był dokładnie taki sam, jak w Jekyllu. Dzięki temu wszystkie linki do mojego bloga, w których były jakieś kotwice, powinny dalej działać. Okazało się jednak, że Jekyll ma dość mocno zepsute ślimaki… przez co chwilę mi zajęło zepsucie ich w ten sam sposób w 11ty. [Ostatecznie jednak się udało](https://github.com/Comandeer/blog/blob/4d3bb54afa2629f821adef095306c58bdb979fc5/plugins/markdownIt.js#L43-L59).

Niemniej i tak nie wszystkie linki będą działać. Zrezygnowałem bowiem z GHP na rzecz [Cloudflare Pages](https://pages.cloudflare.com/) (CFP). To oznacza, że linki zaczynające się od `https://comandeer.github.io/blog/` nie będą już dłużej działać – aczkolwiek nie sądzę, żeby był to jakiś spory problem. Wprowadziłem własną domenę (`https://blog.comandeer.pl`) stosunkowo szybko i zdecydowana większość linków, jakie gdziekolwiek zostawiłem, powinny z niej korzystać. Natomiast sama przesiadka, oprócz standardowych udogodnień (jak choćby [możliwość definiowania przekierowań](https://github.com/Comandeer/blog/blob/4d3bb54afa2629f821adef095306c58bdb979fc5/src/_redirects)), ma też jedną rzecz, która wywołuje u mnie mieszane uczucia. Otóż CFP usuwają `.html` z końcówki URL-ów – a ten blog od zawsze korzystał z `.html` w URL-ach. Ostatecznie nowe rozwiązanie jest lepsze z perspektywy UX, aczkolwiek byłoby miło, gdyby dało się to jakoś skonfigurować. Jak dotąd takiej opcji nie znalazłem.

Przy okazji wywaliłem też Disqusa na rzecz [Giscusa](https://giscus.app/pl) – czyli systemu komentarzy opartego na [GitHub Discussions](https://docs.github.com/en/discussions). Spróbowałem też zaimportować stare komentarze z Disqusa i… cóż, udać się udało, ale rezultat pozostawia sporo do życzenia. Disqus pozwala wyeksportować komentarze wyłącznie w swoim własnym – skrajnie udziwnionym, rzecz jasna – formacie XML-owym. Przerobiłem to na [JSON strawny dla 11ty](https://github.com/Comandeer/blog/blob/4d3bb54afa2629f821adef095306c58bdb979fc5/src/_data/disqusComments.json) i generuję komentarze z Disqusa pod postami, w których kiedyś się znalazły, np. [pod pierwszym postem na blogu](https://blog.comandeer.pl/no-hej#:~:text=Komentarze-,Dawne%20komentarze,-Ten%20blog%20wcze%C5%9Bniej).

Ach, no i blog jest teraz PWA, więc można go sobie zainstalować i czytać offline. Co prawda [obecny service worker](https://github.com/Comandeer/blog/blob/4d3bb54afa2629f821adef095306c58bdb979fc5/src/sw.src.js) jest mocno naiwny, ale _kiedyś_ się poprawi.

I to w sumie na tyle. Miłego czytania!
