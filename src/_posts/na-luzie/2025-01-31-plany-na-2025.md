---
layout: post
title: "Plany na 2025"
description: "Krótko o tym, co się wydarzy w 2025 roku"
author: Comandeer
date: 2025-01-31T18:30:00+0100
tags:
    - na-luzie
comments: true
permalink: /plany-na-2025.html
---

Rozpoczął się nowy, 2025 rok. Pora zatem zastanowić się nad planami na niego.<!--more-->

Kiedy podsumowywałem poprzedni rok, zauważyłem, że najwięcej frajdy przyniósł mi [artykuł opisujący kredę](https://blog.comandeer.pl/kreda-czyli-reakcja-lancuchowa) – a więc szybki eksperyment z wykorzystaniem nowego ficzera w Node.js. Dlatego w tym roku chciałbym się skupić na większej liczbie tego typu pobocznych projekcików. Część z nich bez większego problemu powinna zmieścić się w pojedynczym artykule. Część z nich jednak będzie zdecydowanie większa i zajmie co najmniej kilka wpisów. Myślę zatem o wprowadzeniu na bloga _serii_ – powiązanych ze sobą wpisów, pokazujących rozwój jakiegoś projektu krok po kroku. Mam już nawet pomysł na co najmniej dwa projekty.

Wypadałoby także… przepisać bloga. Tym razem powinno to pójść o wiele sprawniej, bo ostatecznie nie będę przechodził na zupełnie nowe narzędzie, a po prostu aktualizował Eleventy z wersji 2 do wersji 3. Aczkolwiek nie jest to coś o najwyższym priorytecie – Eleventy 2 wciąż działa bardzo dobrze i być może lepiej tego nie ruszać.

Na pewno jednak chciałbym ruszyć [GWD](https://gwd.comandeer.pl/), ale niekoniecznie od strony treści. Chciałbym w końcu zrobić z tego w pełni projekt open source, ale wymaga to trochę gimnastyki wokół tego, jak obecnie przechowywana jest tam treść. Także dostępność i UX samej strony mogłyby doczekać się kilku poprawek.

Być może w 2025 uda się także wystąpić na jakiejś konferencji (konferencjach?). Ale to takie bardzo "być może". Z takich innych "być może" jest odkurzenie mojego [tutorialu o HTML](https://tutorials.comandeer.pl/html5-blog.html). W tym roku ma już _14 lat_, a ostatnie poprawki zrobiłem w nim w 2020 (czyli 5 lat temu). Od tego czasu trochę się jednak zmieniło w HTML-u i wypadałoby to odnotować. A najlepiej – stworzyć zupełnie nową wersję tutorialu, bo mimo wszystko tamten już nieco trąci myszką.

I to chyba tyle z planów na ten rok. Zobaczymy w grudniu, ile z tego uda się zrealizować.
